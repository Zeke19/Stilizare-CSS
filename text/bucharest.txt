-index:
Etimologie

La jumătatea secolului al XVII-lea, călătorul oriental Evliya Çelebi nota în memoriile sale că numele reşedinţei de scaun a Ţării Româneşti se trage de la acel fiu al lui Gebel-ul Himme din tribul Beni-Kureis, anume Ebu-Karis, de aici Bukris – Bucureşti. În 1781, istoricul elveţian Franz Josef Sulzer considera că numele vine de la „bucurie, bucuros, a bucura”. Trei decenii mai târziu, într-o carte tipărită la Viena, se consemna că denumirea se trage de la pădurile de fag ce se numesc „bukovie”. Istoricul Adrian Majuru aminteşte că în limba albaneză „bukureshti” înseamnă „frumos este”. Prin etimologie populară domnitorii fanarioţi au tradus toponimul prin Hilariopolis, ceea ce, în limba greacă, înseamnă „oraşul veseliei”.

Cu toate acestea, majoritatea cercetătorilor au pornit, în procesul lor de documentare, de la tradiţia legendarului cioban Bucur, chiar dacă nu o consideră viabilă. Ea rămâne însă prima variantă preluată şi cea mai des întâlnită la începutul oricărei dezbateri pe această temă. De altfel, prima consemnare a legendei lui Bucur se regăseşte în monografia istoricului braşovean sas Johann Filstich, intitulată Tentanem Historiae Vallachicae, ce face referiri la o „Metropolis in Turcica Valachia (...) Bukurestum”. Mai mult, acesta vorbeşte despre faptul că „numele acestui oraş, cum i se zice în Ţara Românească, se trage de la un schit, aşezat pe un muncel, în calea Dunării, ridicat de un cioban care hălăduia acolo şi avea numele de Bucur, nume dat mai apoi întregului târg, care se umplu de locuitori, adică Bucureşti”. Antroponimul de origine albaneză (bukur = „frumos”) a fost legat de unii istorici de numele Radu (radosti = „bucurie”), cu referire directă la domnitorul Radu cel Frumos. Derivarea cu sufixul „-eşti” este foarte specializată, oiconimul Bucureşti îi denumeşte strict doar pe descendenţii lui Bucur, care s-au impus în comunitatea sătească.

-istorie:
Evul Mediu

Conform unei legende populare consemnate în 1728 de cronicarul braşovean Johann Filstich, Bucureştiul ar fi fost fondat de un cioban pe nume Bucur, care ar fi întemeiat un schit şi o mică aşezare pe o colină nenumită. Conform altei variante mai probabile, Bucureşti a fost întemeiat de către Mircea cel Bătrân (1386-1418) la sfârşitul secolului al XIV-lea. Mircea îşi avea reşedinţa la Curtea de Argeş, dar, pentru Mihail, fiul şi asociatul său la domnie, construise o curte domnească la Târgovişte. În plus, într-o vreme când mărfurile aveau valoare nu după locul unde se produceau, ci după acela unde se vindeau, lângă Curtea de Dâmboviţa se intersectau toate drumurile comerciale care legau Braşovul, dar şi Moldova, de trecerea Dunării de la Giurgiu. Însuşi Mircea cel Bătrân a deschis un nou drum comercial polono-lituano-muntean în 1403, odată cu privilegiul de comerţ liber acordat negustorilor din Liov, toată Polonia şi Lituania, care veneau cu mărfurile în Ţara Românească sau treceau prin Balcani prin „Vadul Dunării” de la Giurgiu, unde domnul înălţase între 1403 şi 1406 cetatea insulară Giurgiu.

Aşezarea este atestată documentar la 21 septembrie 1459 într-un act emis de Vlad Ţepeş, domn al Ţării Româneşti, prin care se întăreşte o moşie unor boieri. Cetatea Dâmboviţei, cum mai apare în primii ani oraşul, avea rol strategic, urmând să supravegheze drumul ce mergea de la Târgşor la Giurgiu, în ultima aşezare aflându-se o garnizoană otomană. În scurt timp, Bucureştiul se afirmă, fiind ales la 14 octombrie 1465 de către Radu cel Frumos ca reşedinţă domnească. În anii 1558–1559, la Curtea Veche este construită Biserica Domnească, ctitorie a domnului Mircea Ciobanul, aceasta rămânând până astăzi cel mai vechi lăcaş de cult din oraş păstrat în forma sa iniţială.

În 1659, sub domnia lui Gheorghe Ghica, Bucureştiul devine capitala Ţării Româneşti, din ordin turcesc, pentru a avea o capitală în zona de câmpie şi aproape de Dunăre, mai uşor de controlat în comparaţie cu Târgovişte. Din acel moment se şi trece la modernizarea acestuia. Apar primele drumuri pavate cu piatră de râu (1661), se înfiinţează prima instituţie de învăţământ superior, Academia Domnească (1694) şi este construit Palatul Mogoşoaia (Constantin Brâncoveanu, 1702), edificiu în care astăzi se află Muzeul de Artă Feudală Brâncovenească. În 1704 ia fiinţă, la iniţiativa spătarului Mihai Cantacuzino, Spitalul Colţea, care a fost avariat ulterior într-un incendiu şi un cutremur şi reconstruit în 1888.

-locatie:
Bucureştiul se află situat pe malurile râului Dâmboviţa, ce se varsă în Argeş, afluent al Dunării. Mai multe lacuri – dintre care cele mai importante sunt Herăstrău, Floreasca, Tei şi Colentina – se întind în părţile de nord ale oraşului, de-a lungul Colentinei, afluent al Dâmboviţei. În plus, în centrul capitalei se află un mic lac artificial – Lacul Cişmigiu – înconjurat de parcul omonim. Acest parc are o istorie bogată, fiind frecventat odinioară de poeţi şi scriitori. Deschis în 1847 după planurile arhitectului german Carl F. W. Meyer, parcul este principalul loc de agrement din centrul oraşului.


Lacul Văcăreşti, numit adesea „delta Bucureştiului”, este din 2016 o arie protejată.
Notabile sunt şi Parcul Herăstrău, respectiv Grădina Botanică. Parcul Herăstrău este situat în partea de nord a oraşului, în jurul lacului Herăstrău, şi cuprinde Muzeul Naţional al Satului „Dimitrie Gusti”. Grădina Botanică din cartierul Cotroceni, constituită după modelul celei din Liège, este cea mai mare din România şi conţine peste 10.000 de specii de plante, multe dintre ele exotice. A luat naştere ca loc de aprovizionare cu plante medicinale pentru elevii a ceea ce avea să devină mai târziu Facultatea de Medicină. Pe lângă cele menţionate, în Bucureşti mai există şi alte parcuri mari: Parcul Tineretului, Parcul Alexandru Ioan Cuza (cunoscut şi ca Parcul Titan sau Parcul IOR), Parcul Kiseleff, Parcul Carol I, precum şi multe parcuri mai mici şi spaţii verzi amenajate de primăriile de sector.